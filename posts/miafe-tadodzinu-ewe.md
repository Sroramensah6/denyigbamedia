---
title: 'Míaƒe Taɖodzinu'
createdAt: '2022-06-02'
language: 'English'
text: 'Miafe tadodzinu in English'
route: '/miafe-tadodzinu-english'
---

![MotherTongue® MediaConcepts](https://firebasestorage.googleapis.com/v0/b/tinasrora.appspot.com/o/MOTHERTOUGUE%20LOGO%203D%2002.jpg?alt=media&token=893d7935-ff38-4988-bf6c-21ffc99aed0b)*MotherTongue® MediaConcepts*
Gbegbɔgblɔ ye na wodea dzesi amewo henyaa woƒe dekɔnuwo. Míaƒe kɔnu kple dekɔnuwo nye dzeside tɔxɛ na dukɔ bliboa eye mía degbewo wɔa akpa vevi aɖe le go sia me. Tso esime míenɔ mía dadawo ƒe ƒodo me kea, wozãa gbe blewuu tsɔ ƒoa nu na mí le mía degbe me eye nuƒo siawo kpɔ ŋusẽ ɖe ame si ƒomevi míava nye kple míaƒe tamebubuŋutetewo dzi. Emawoe na míete ŋu léa be na mía ɖokui be agbea nadze edzi na mí. Míaƒe dekɔnuwo be ɖe mía degbea me. Ena míenya afi si míedzɔ tso kple afi si míeɖo tae.

Ƒe blaeve kple edzivɔe nye esia radio kple television dɔwɔƒewo nana míenyaa nu siwo le edzi yim le míaƒe nutowo kple dukɔ bliboa me le mía degbewo me. Nu nyui aɖee wònye elabe ena amewo nyaa nu siwo le edzi yim le wo gbɔ hesea nyawo gɔme nyuie le woawo ŋutɔwo degbe me. Nyakakamɔnuwo abe YouTube ene na wòle bɔbɔe be woazã video ana nyatakakawo [modzakakaɖeɖewo koŋ] naɖo amewo gbɔ le Eʋegbe me. Gake Eŋlisigbe me koŋue nyatakaka siwo wotana kple esiwo woŋlɔna le intanɛt dzi la, nɔna.

**Mother Tongue® Media Concepts** trɔ asi le [denyigbamedia](/) ŋu be wòana amewo nanya nu siwo le edzi yim le wo gbɔ le Eʋegbe, si nye woawo ŋutɔwo degbe me. Nu sia nu anɔ Eʋegbe me eye esiwo wolé ɖi (odio) hã akpe ɖe wo ŋu. Míado boblo asitsadɔ siwo le nutoa me hã be amewo nanya. Míaƒo nu tso viɖe gbogbo siwo le gbea dolawo ƒe kɔnu kple dekɔnu vevi vovovoawo ŋu hã ŋuti. Taɖodzinua koŋue nye be míana amewo nanya nu tso nutoa me tɔwo ƒe dɔwɔnawo ŋu ahana ame siwo le ŋusẽnɔƒewo nanya ameawo ƒe hiahiãwo ahakpɔ wo gbɔ na wo.

Mía degbe koŋue ɖe mí ɖe vovo; eya ta míedi be míade dzi ƒo na amewo, vevietɔ sɔhɛwo be woado vevie Eʋegbea dodo, exexlẽ kple eŋɔŋlɔ. Míaŋlɔ nu siwo le dzɔdzɔm le mía gbɔ kple teƒe bubuwo ɖe Eʋegbe me le mɔ si anya xlẽ eye wo gɔme nanya se bɔbɔe nu. Míedi be nufialawo, asitsalawo, dufiawo, kple dziɖuɖumegãwo nazã míaƒe dɔwɔƒea ana nyatakaka nutoa me tɔwo ahana woanya dɔ siwo wɔm wole. Nutoa me tɔwo koŋ tae míeʋu dɔwɔƒe sia ɖo.

Abe ale si Nobel nunanaxɔla, Nelson Mandela gblɔe enea, “Ne ègblɔ nya na ame le gbe si wòse me la, egena ɖe susua me... gake ne ègblɔe le eƒe degbe me la, nyaa ɖoa eƒe dzi gbɔ ke.” Nu ma tututue nye **Mother Tongue® Media Concepts** kple [denyigbamedia](/) ƒe taɖodzinu.

***MotherTongue® MediaConcepts***
